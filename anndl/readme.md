# โครงข่ายประสาทเทียมและการเรียนรู้เชิงลึก

### คำนำ

โดยภาพรวมเมื่อกล่าวถึงปัญญาประดิษฐ์ หรือเรียกโดยย่อว่า เอไอ (AI) หมายถึงแนวทางในการสร้างความชาญฉลาดให้กับอุปกรณ์หรือเครื่องจักรที่ควบคุมโดยคอมพิวเตอร์ โดยเป้าหมายสูงสุดคือเทียบเท่าสมองของมนุษย์ การศึกษาด้านเอไอครอบคลุมการเรียนรู้ของเครื่อง และการเรียนรู้เชิงลึก ซึ่งเป็นเนื้อหาของหนังสือนี้ คำว่า “เชิงลึก” มาจากการใช้โครงข่ายประสาทเทียมที่มีชั้นแฝงเพื่อเพิ่มสมรรถนะในการประมวลผลและตัดสินใจ ทำให้สามารถใช้ในงานที่มีความซับซ้อนและมีข้อมูลจำนวนมาก สถาปัตยกรรมของโครงข่ายประสาทเทียมที่ใช้ในปัจจุบันมีหลายรูปแบบเพื่อรองรับลักษณะงานที่แตกต่างกัน เช่นโครงข่ายประสาทเทียมเชิงสังวัตนาการ (CNN) สำหรับการจำแนกภาพ โครงข่ายประสาทเทียมแบบวกกลับ (RNN) ใช้ในงานประมวลภาษาธรรมชาติ จนถึงสถาปัตยกรรมขั้นสูงขึ้น เช่นตัวเข้ารหัสอัตโนมัติ หรือการใช้โมเดลเชิงสถิติ

หนังสือ “โครงข่ายประสาทเทียมและการเรียนรู้เชิงลึก” เรียบเรียงขึ้นเพื่อใช้ประกอบการสอนในสาขาวิศวกรรมไฟฟ้าเครื่องกลการผลิต คณะวิศวกรรมศาสตร์ มหาวิทยาลัยเกษตรศาสตร์ และใช้อ่านประกอบสำหรับผู้สนใจทั่วไป เค้าโครงของหนังสือสอดคล้องกับคอร์สออนไลน์และวีดีโอจากมหาวิทยาลัยชั้นนำและบริษัทผู้พัฒนาซอฟต์แวร์   เนื้อหาครอบคลุมการเรียนรู้แบบมีผู้สอนโดยอาศัยโครงข่ายประสาทเทียมที่มีสถาปัตยกรรมเหมาะสมกับประเภทของงาน เน้นการประยุกต์ใช้งานประเภทต่างๆ การเขียนโปรแกรมโดยใช้ภาษาไพธอน 
กรอบการทำงานเทนเซอร์โฟลว์และแพ็กเกจสนับสนุน หนังสือทั้งเล่มเขียนบนสมุดบันทึกจูปิเตอร์ (Jupyter notebook) ที่มีทั้งเซลล์ข้อความและโค้ดสำหรับประมวลผลเพื่อสร้างเอาต์พุตทั้งผลลัพธ์เชิงเลขและรูปภาพ ทำให้มั่นใจได้ว่าโค้ดในหนังสือไม่มีข้อผิดพลาดสำหรับเวอร์ชันของซอฟต์แวร์ที่ใช้ 

หนังสือนี้ได้รับอิทธิพลอย่างสูงจากศาสตราจารย์ Andrew Ng มหาวิทยาลัยสแตนฟอร์ดและ Laurence Moroney บริษัทกูเกิล ที่ได้เผยแพร่องค์ความรู้ด้านการเรียนรู้ของเครื่องสู่สาธารณชน ผู้เขียนขอขอบคุณผู้อ่านและผู้ทรงคุณวุฒิทั้งหมดที่ช่วยประเมินและเสนอแนะสิ่งที่ควรปรับปรุงแก้ไข นิสิตระดับปริญญาตรีและบัณฑิตศึกษา คณะวิศวกรรมศาสตร์ มหาวิทยาลัยเกษตรศาสตร์ และบุคคลสำคัญที่สุดสำหรับผู้เขียนคือ คุณนภัสนันท์ ตู้จินดา สำหรับกำลังใจและความเข้าใจในการสละเวลามีค่าของครอบครัวเพื่อจัดทำหนังสือนี้ สำหรับคำติชม หรือคำแนะนำเกี่ยวกับหนังสือนี้ ผู้เขียนยินดีรับฟังเพือแก้ไขปรับปรุงให้มีคุณภาพดียิ่งขึ้น โดยสามารถส่งเป็นอีเมล์ หรือโพสต์ใน http://www.facebook.com/dewninjathai สำหรับโปรแกรมและข้อมูลที่เป็นประโยชน์ จะรวบรวมไว้ที่ https://github.com/dewdotninja/books/anndl 

<div align="right">
วโรดม ตู้จินดา
<br>มกราคม 2566
</div>
